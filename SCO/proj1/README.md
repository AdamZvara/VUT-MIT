### Projekt č.1

V rámci řešení projektu do SCO se od Vás očekává samostatná práce z obsahové oblasti předmětu, které bude sestávat ze studia materiálů, zkoumání vybrané oblasti a případné implementace. Výsledkem pak bude odborný článek z Vámi vybrané oblasti v rozsahu min. 6 stran vč. referencí (u implementace může být dle domluvy výstup jiného charakteru). Jako šablonu použijte formát pro IEEE A4 (viz https://www.ieee.org/conferences/publishing/templates.html). Vypracování v angličtině doporučuji, ale není povinné. Lze i slovensky.
<br>

Nedílnou součástí řešení bude i prezentace celé práce (max. 8min + 2 min na dotazy), která proběhne v rámci seminářů předmětu (od přednášky 10 dál). Součástí řešení tak budou i slajdy pro prezentaci, které při odevzdávání vložíte do určeného prostoru předmětu (viz níže).
<br>

Téma řešené v projektu si navrhujete sami, nicméně musí projít mým schválením (témata mi zasílejte emailem nebo přes Teams v podobě názvu a stručné anotace očekávaného obsahu). Témata musí být odlišná od Vašich bakalářských a diplomových prací. Téma musíte mít schválené nejpozději k níže uvedenému datu, proto jej již začněte vybírat a začněte posílat na konzultaci. Jako inspirace může posloužit osnova předmětu, nicméně kreativní aktivita potřebná k definování vlastního zadání je součástí projektu.
<br>

Nově můžete volit ze čtyř typů projektů (u originální práce je možnost pracovat ve dvou lidech). Nové čtvrté téma týkající se BugBounty vzniklo v rámci probíhajícího výzkumu ve spolupráci s MU a byli bychom velmi rádi, kdybyste si jej vybrali a pomohli nám tak v získání výsledků.
<br>

Typy projektů:

- Tutoriál – vyberte téma a najděte několik knih, článků a prezentací, které jej pokrývají. Nastudujte je a porozumějte jim do hloubky. Následně na jejich základě sepište krátký tutoriál nebo přehledovou studii se strukturou odborného článku. Vítán je vlastní názor a analýza.

- HW nebo SW implementace – vyberte si algoritmus a platformu, implementujte algoritmus s ohledem na určitou sadu cílů (rychlost, bezpečnost a/nebo výkon). Vytvořte kód a napište článek vysvětlující Vaši práci. Práce nesmí být triviální, tj. nic jako stáhnutí hotové implementace z webu a její rozběhání.

- Originální práce – V rámci Vašich dalších aktivit je možné, že pracujete na zajímavém relevantním tématu z této oblasti: nová metoda, algoritmus, implementační technika, optimalizace již existujících řešení apod. Pokud tomu tak je, napište článek popisující Vaši práci.

- BugBounty challenge - aktivní participace na vybrané bugbounty (bude dodán seznam, ale je možná vlastní volba, která Vám bude technologicky vyhovovat) a pokus o nalezení reálné zranitelnosti. Nehodnotí se úspěch/neúspěch při hledání, ale postup, použité nástroje, atp. Tedy, pokud se nezadaří něco konkrétního najít, tak to nijak neohrožuje absolvování předmětu. V případě úspěchu je součástí i korektní nahlášení zranitelnosti dle procesů vybrané soutěže. Je potřeba důsledně dodržovat pravidla soutěží!

Pro zájemce bude možné uspořádat konzultaci, která Vám dá základní orientaci v oblasti etického hackingu.
<br>

Možné soutěže:
<br>

- https://immunefi.com/
- https://www.hackerone.com/
- https://www.microsoft.com/en-us/msrc/bounty
- https://www.t-mobile.cz/bug-bounty
- https://www.bugcrowd.com/bug-bounty-list/

a mnohé další, stačí hledat. V podstatě každá velká společnost má program zodpovědného hlášení zranitelností.